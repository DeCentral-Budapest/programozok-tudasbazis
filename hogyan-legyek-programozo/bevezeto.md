# Bevezető
Ez a bevezető nagy részt a csoportban található [Mit érdemes átnézned, hogyha programozó szeretnél lenni?](https://www.facebook.com/notes/programoz%C3%B3k/mit-%C3%A9rdemes-%C3%A1tn%C3%A9zned-hogyha-programoz%C3%B3-szeretn%C3%A9l-lenni/1049311835185977/) című dokumentum alapján készült.

Amennyiben felmérnéd a szintedet, [itt](http://sijinjoseph.com/programmer-competency-matrix/) nézelődj.

## Mennyi ideig fog tartani?
Ezt a szakmát nem lehet egy éjszaka alatt elsajátítani, azonban ha szorgalmas vagy, az alapokat néhány hónap alatt meg tudod tanulni.
Fontos már az elején tudni, hogy ha sikeres szeretnél lenni ebben a szakmában, fel kell készülnöd az **élethosszig tartó tanulásra**.
Ez nem arról szól, hogy most megtanulsz valamit, amit majd életed végéig használni fogsz; sőt, a technológia _növekvő ütemben_ fejlődik.

A legtöbb gyakornoki/junior munka elvégzéséhez szükséges tudás már 6-12 hónap **intenzív** tanulással és gyakorlással elsajátítható, persze szükséges hozzá az elhivatottság és a megfelelő technológiai beállítódás.

De ha "csak" hobbiként szeretnél foglalkozni a programozással, vagy még diák vagy (közép/felsőoktatásban), akkor ennél jóval kényelmesebb tempóban is haladhatsz, szóval egyáltalán nem kell elsietni a dolgot.

## Mi kell ahhoz, hogy programozó legyek?
- megfelelő beállítottság: érdeklődés az informatikai eszközök iránt, kitartás és türelem, algoritmikus gondolkodás, logika
- idegen nyelv: az IT "anyanyelve" az angol. Habár a világ más részein, vagy egy speciális környezetben lehet, hogy egy angoltól különböző nyelven történik minden, nem ez a jellemző. A legtöbb dokumentáció, a legjobb könyvek és szakmai cikkek mind-mind angol nyelven íródtak.
- számítógép & internet: a legtöbb területhez nem szükséges erős hardver, szóval szinte akármilyen modern asztali vagy laptop PC megteszi. Mobil eszközökön kódot írni kényelmetlen és nehézkes, azokon legfeljebb videókat nézhetsz vagy könyvet olvashatsz a témáról.
- rengeteg gyakorlás: ez egy gyakorlatias terület, csak úgy lesz belőled programozó, ha csinálod is. Olvasni, beszélni vagy videót nézni róla **nem** elég!

Nagyon hasznos ezek mellett a "mindent tudni/megérteni akaró" hozzáállás. Túl sok elv/elmélet épül egymásra ahhoz, hogy valamilyen alapvető dolgot ne érts meg.

Az ebben a könyvtárban lévő összes többi fájl a fejlesztői tudás egyik részét/aspektusát mutatja be.
A sorszámok nagyjából haladási sorrendet jelölnek, de természetesen a tudás nem ennyire lineárisan épül egymásra, szóval inkább úgy tekints a számokra, hogy **minél alacsonyabb a szám, a téma annál "alapabb" tudásnak tekinthető, míg a magasabb számok mélyebbre menő területeket érintenek**.

## Hour of Code feladatok
Ha szeretnéd játszva megtanulni az algoritmikus gondolkodás alapjait, akkor ajánlott az [Hour of Code](https://hourofcode.com/hu/learn) kezdeményezés feladatait kipróbálni.
Ezek a "játékok" úgy készültek, hogy a gyerekek is használni tudják őket, de ettől függetlenül felnőtteknek is határozottan képesek kihívást biztosítani.
